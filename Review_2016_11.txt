Grażyna Jeronim-Gałuszka, Kobiety z Czer wonych Bagien

Dla mnie to najlepsza, najbardziej wciągająca książka jaką czytałam od czasów Harry’ego Pottera. 
Historia wielopokoleniowej rodziny kobiet żyjących w domu na Czerwonych Bagnach. Nie brzmi to szczególnie zachęcająco, a jednak! Dzięki talentowi literackiemu autorki powstała niezwykła opowieść. Bardzo wyraźnie zarysowany jest charakter każdej z bohaterek.  W trakcie czytania zżywamy się z nimi i z niecierpliwością czekamy na dalsze wieści z ich pełnego przygód życia. 
Po przeczytaniu książki przyszło mi jednak na myśl, czy na pewno bohaterki te i koleje ich losu są aż takie wyjątkowe? Czy przypadkiem w życiu moim, mojej mamy, babci, czy też prababci nie odnalazłyby się równie ciekawe historie, które spisane w umiejętny sposób mogłyby być kanwą dla równie ciekawej lektury? 
Wersja:  Kindle
Źródło: Empik.com

Charles Dickens, David Copperfield

Przeczytanie tej książki zajęło mi bardzo dużo czasu. Coś około 3 miesięcy. Czytałam na Kindle, więc nie do końca zdawałam sobie sprawę z objętości tej książki (jakoś procenty, czy numerki nie przemawiają do mnie aż tak dosadnie jak widok grubego papierowego woluminu). W książce opisane jest naprawdę szerokie spektrum różnego rodzaju wydarzeń. Część z była dla mnie wciągająca, ale w innych momentach mogłam odłożyć książkę na kilka dni, bez poczucia ciekawości o to, co będzie dalej. 
W książce śledzimy losy Davida Copperfielda, opisane w raczej szczegółowy sposób, począwszy od jego narodzin, aż do dorosłości. Gdy David przychodzi na świat, jego ojciec już nie żyje.  Matka małego Copperfielda wychodzi ponownie za mąż, co dla Davida zwiastuje zakończenie szczęśliwego okresu dzieciństwa. Ja widzę w tym wszystkim historię człowieka, którego charakter jest kształtowany przez bardzo trudne i niejednokrotnie smutne wydarzenia. Aczkolwiek nie tylko, bo spotyka także na swojej drodze życzliwość swojej ciotki, która daje mu dach nad głową oraz edukację, prawdziwą bezinteresowną przyjaźń towarzyszki z dzieciństwa, a także miłość – młodzieńczą i szaloną, a także tę bardziej dojrzałą i stateczną.
Dla mnie osobiście bardzo smutnym wątkiem była historia miłości Davida do Dory – jego pierwszej żony. Jest ona jego wielką młodzieńczą miłością. W narracji (prowadzonej z perspektywy głównego bohatera), poświęca on mnóstwo czasu opisowi jego wielkiego uwielbienia dla tej najcudowniejszej istoty świata. Zarzucony jest opis innych wątków, które rozwijały się do tej pory. Tak sytuacja wygląda do momentu, w którym David i Dora biorą ślub i zamieszkują razem. Wtedy okazuje się, że Dora nie potrafi prowadzić domu, zarządzać finansami, czy być dla swojego męża partnerką do jakiejkolwiek merytorycznej rozmowy. Ogólnie jest raczej infantylna, co nie zmienia faktu, że szczerze kocha Davida i wielką przykrość sprawia jej fakt, że on nie jest z niej zadowolony. W efekcie po ślubie tych dwojga powraca opis pozostałych wątków powieści, a perypetie małżeńskie są wspominane tylko od czasu do czasu. Sytuacja nie zmienia się nawet wtedy, gdy w efekcie poronienia Dora zachorowuje. To takie przykre.
Wersja: Kindle
Źródło: Adelaide university

Alice Munro, Widok z Castle Rock
Autorka poszukując swoich korzeni dociera do ciekawych informacji, opisów, historii związanych ze swoimi przodkami. Zebrane informacje, ubarwione fikcją literacką wystarczają, aby nadać prababką czy dalekim kuzynom nowe, książkowe życie. W dalszej części książki opowieść dociera do osób, które Alice (czy też raczej główna bohaterka), znała osobiście: babki, matki, ojca, rodzeństwa, a także śledzimy losy jej samej aż do wieku dojrzałego.
Poszczególne części opowieści (opis kolejnych pokoleń) nie tworzą ze sobą spójnej, pełnej historii. Często opowieść urywa się i rozpoczynany jest zupełnie inny wątek, innego członka rodziny. Podejrzewam, że wynika to z ilości informacji, które udało zebrać się Alice na temat konkretnej osoby w jej drzewie genealogicznym. 
Całość czyta się przyjemnie, ale dla mnie nie była to pozycja zbyt wciągająca. Jedna z tych, którą mogłabym odłożyć w każdej chwili. Może to po prostu nie mój typ. Żeby się o tym przekonać, spróbuję sięgnąć po jakąś inną książkę tej autorki w przyszłości.
Wersja: Papierowa
Źródło: Empik.com
Po przeczytaniu: Oddałam do Biblioteki PBP Filia 21 Zachodnia

Syrie James, Pamiętniki Jane Austen
Na strychu domu, w którym mieszkała niegdyś Jane znalezione zostają jej nigdy niepublikowane pamiętniki… Oprócz historii, które znają wszyscy miłośnicy (a raczej miłośniczki) tej pisarki, zostaje w nich odkryta historia wielkiej miłości panny Austen. Fakt ten nie wyszedł wcześniej na jaw, bo bardzo niewiele osób z najbliższego otoczenia Jane zostało w wtajemniczonych w jej miłosne rozterki. Jaka szkoda, że to wszystko okazuje się być fikcją literacką.
Książkę czyta się moim zdaniem świetnie, prawie jak kolejną historię miłosną autorstwa samej Austen. Ciekawym zabiegiem w książce jest próba zasugerowania czytelnikowi, że pewne fakty z życia Jane, opisane „przez nią” w Pamiętnikach stały się inspiracją do stworzenia konkretnych postaci, miejsc w jej powieściach, podczas gdy było przecież zupełnie odwrotnie. To Syrie James na podstawie powieści Jane stworzyła sytuacje, którymi rzekomo fikcyjna Jane miałaby się sugerować. 
Wersja: Papierowa
Źródło: Prezent urodzinowy
Po przeczytaniu: Zamierzam oddać do biblioteki
